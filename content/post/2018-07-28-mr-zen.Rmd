---
title: Mr Zen
author: Wim van der Ham
date: '2018-07-28'
slug: mr-zen
categories:
  - verhaal
tags:
  - Indonesie
  - workaway
---

Mr Zen leek rechtstreeks uit een cartoon te komen. Zijn haar zat in de war, een poot van zijn bril was stuk waardoor hij schreef op zijn hoofd stond. Zijn gebit leek op een kasseienstrook. Meerdere malen begon hij een opsomming met *numer one* zonder dat er ooit een *number two* kwam. Aan de wand in zijn woonkamer hingen twee grote posters. Eentje met de verschillende Engelse werkwoordstijden, de andere met een lijst nuttige woorden en daarnaast de vertaling in het Indonesisch. Vroeger gaf hij zijn lessen in huis. Tegenwoordig bezoekt hij de kinderen met zijn motor.

![](/post/2018-07-28-mr-zen_files/20180429_192650.jpg){style="width: 100%;"}

Het grootste gedeelte van de middag en avond zitten we dan ook achterop de motor bij Mr Zen of Mr Han zijn zoon. Op weg naar een les of naar een plek waar Mr Zen zijn tas of de oplader van zijn telefoon heeft laten liggen. Of naar een plek om wat eten te halen of waar hij iemand kent en even een praatje mee moet maken. Ongeacht het aantal lessen dat je hebt in de middag, je bent altijd laat thuis.

De eerste les die we hebben is met Rara. De hele familie is in rep en roer bij het zien van de twee buitenlanders. Iedereen komt ons een hand geven waarbij de kinderen onze hand ook tegen hun voorhoofd drukken, een teken van respect. Ik word voortduren als Mr Wim aangesproken. Eerst moeten we stuk voor stuk met iedereen op de foto. Daarna worden we overladen met koekjes, thee, koffie en water in plastic zakjes.

De lessen van Mr Zen gaan altijd min of meer op dezelfde manier. Eerst een opening van Mr Zen die bestaat uit het hard roepen van 'hallo', 'hoe gaat het', 'met mij ook goed, dankjewel' in het Engels, hij is nogal doof dus alles moet heel hard bij hem. Daarna introduceren we onszelf en stellen eenvoudige vragen aan de studenten. Leeftijd, lievelingseten, drinken, kleur, sport en aantal broertjes en zusjes. Vervolgens moeten ze wat rijtjes opdreunen, 0-20, dagen van de week, maanden van het jaar.

Mr Zen is het grootste gedeelte van de les met zijn telefoon bezig en een sigaretje aan het roken. Als er een stilte valt weet hij nog wel een vraag of een rijtje. Deze geeft hij als een order aan je door waarna hij weer verder gaat met zijn telefoon. Als de telefoon bijna op is, wat altijd het geval lijkt te zijn, gaat hij op zoek naar een stopcontact. Waarbij hij wat praatjes maakt met de andere mensen in het huis.

Aan het eind van de les moeten we onze handtekening zetten onder het werk wat ze gemaakt hebben. Ook moeten we de studenten verplicht motiveren om door te gaan met studeren. We moeten iets zeggen over hoe goed ze nu wel niet zijn en dat als ze nog een beetje meer leren ze heel veel mogelijkheden hebben. Behalve als tourist guide zie ik die mogelijkheden verder niet zo goed.

*

Deze ochtend is het mijn beurt om op de school les te geven. Twee keer per week geeft Mr Zen les op een echte school. Zelf klaagt hij vooral over hoe weinig hij daar wel niet betaald krijgt. Om dat te compenseren doet hij de rest van zijn tijd zoveel mogelijk privé lessen. Het lijkt er dan ook op dat de privé lessen over het algemeen bij wat rijkere families in wat groter huizen zijn. Het beroep van de ouders is bijna altijd politieagent of militair, de enige twee manieren om hier een beetje rijk te worden. 

Vandaag de les op de school dus. Om 6:00 zouden we vertrekken zodat we om 7:00 met de les konden beginnen. Om 7:30 kwam mr Zen me ophalen. Verslapen zei hij. En begon ontspannen een sigaretje te roken en wat koffie te drinken uit zijn plastic flesje. 

Hij drinkt zijn koffie het liefst koud. Als we tijdens de privélessen koffie krijgen houd hij het bakje altijd zo lang mogelijk voor de ventilator voor hij het in zijn flesje doet. Ook als jij je koffie niet opdrinkt neemt hij het mee. Door al die koffie die hij de hele dag door drink kan hij nooit in slaap komen, waardoor hij de dag erna zich verslaapt en erg moe is. Dat compenseert hij dan weer heel veel koffie te drinken. Ook valt hij regelmatig in slaap tijdens de les.

Om 8:00 vertrekken we. Om 9:00 komen we aan. Alle studenten zijn eerst nog wat verlegen, maar als er eentje je een hand geschud heeft, willen ze allemaal. Om 9:30 begint de les.

De les op de school is min of meer hetzelfde als de privé lessen. Introductie van jezelf en wat eenvoudige vragen aan de studenten. Wat nieuw is, is het spel. Mr Zen begint, hij gaat voor de klas staan en zegt: ik vlieg hoog in de lucht, ik ben een dier, wat ben ik? Tijdens het woord vlieg maakt hij een sprong. De studenten overleggen maar niemand weet het antwoord. Mr Zen doet het nog een keer, maar dit keer spreekt hij harder en springt hij hoger. Nog steeds geen antwoord. Op fluisterende toon komt hij zich bij mij excuseren. De groep van vorig jaar wist dit wel, maar deze studenten zijn erg lui, ze zijn alleen maar aan het spelen en niet aan het studeren. Dat het niveau van de studenten wellicht een relatie kan hebben met het niveau van de leraar komt niet bij hem op.

Na de lessen gaan we eten bij zijn vrouw. Dit is zijn nieuwe vrouw, van zijn eerste is hij gescheiden. Wat geen probleem is omdat zij ook weer een ander man gevonden heeft. Sinds kort wonen ze samen, dit om zijn nieuwe vrouw wat zelfvertrouwen te geven dat ze zelf het huishouden kan doen. Het huis is een donkere deprimerende kamer. Buiten zwemmen in een oud zwembad vissen. Zijn vrouw doet open en lijkt net wakker geworden te zijn. Snel doet ze wat kleren aan en haar hoofddoek om. Ze kan een beetje Engels. Kan ik weer eens mijn riedeltje eenvoudige vragen afsteken. Wel krijg ik een verrassend antwoord, ik kom er achter dat ze slechts 18 jaar oud is. Mr Zen en zij verzekeren me dat dat helemaal geen probleem is, ze zijn nou eenmaal verliefd op elkaar. Als we weggaan moeten we eerst op de foto. Daarna gooit mr Zen zijn brandende sigaret in het zwembad. Even later halen we zijn vergeten tas op.

Tijdens een van de lessen staat een groep jonge mannen buiten met zelfgemaakte plastic bazooka s te schieten. Daar doen ze benzine in wat een enorme knal geeft als je het aansteekt. Tijdens de les is mr Zen grotendeels buiten. Terwijl ik voor de zoveelste keer vertel dat mijn lievelings-dier een koe is, komt hij de kamer in gerend. In zijn handen heeft hij een wasbeer die soort van tam is maar wel de hele tijd bijna ontsnapt. Na een van zijn ontsnappingen eindigt de wasbeer zittend op zijn rug terwijl mr Zen voorover leunt. Hij begint zijn snuit onder zijn broek en tussen zijn billen te steken. Mr Zen zou hier later over zeggen: gelukkig heb ik altijd twee broeken aan tegen de kou.

Soms wordt het spel ook tijdens de privélessen gebruikt. Mr Zen begint altijd met zijn *bird*. Daarna laat hij de rest aan jouw over. Eén keer komt hij met een ander dier. Een dier met twee vleugels en één poot. Ieder land kent het. Het eet gras en andere dingen. Geen van de studenten weet het te raden. Na veel aandringen vertelt hij het dan maar; een eend als hij slaapt balancerend op één poot...

*

Het huishouden lijkt hier continu op de rand van de afgrond te staan. Simkaarten worden gekocht per week, benzine getankt per liter. Er wordt geprobeerd oude simkaarten te smelten om het goud eruit te halen. Toch wordt het niet geaccepteerd als ik probeer te betalen voor de massage die ik kreeg of de entree van het park waar we gehiked hebben.

Mr Zen is de enige engelse leraar in het dorp, de anderen zijn voornamelijk boeren. Ze verbouwen hier, rijst, cacao, watermeloen, chili, thee en koffie. De dorpelingen werken grotendeels met hun handen of met een os en een ploeg. De riviertjes worden gebruikt om de gewassen water te geven, kleren te wassen, jezelf te wassen en als openbaar toilet. Her en der staan moskeeën die van buiten niet zo goed te herkennen zijn als moskeeën, het zijn meer een soort eenvoudige hutjes. Maar zodra wordt opgeroepen voor het gebed door een keihard radio weet je precies waar ze zijn. 

![](/post/2018-07-28-mr-zen_files/20180423_144608.jpg){style="width: 100%;"}

![](/post/2018-07-28-mr-zen_files/20180429_081346.jpg){style="width: 100%;"}

In het huis waar wij verblijven wonen verder ook de zoon van Mr Zen, Mr Han, en zijn moeder. De moeder zorgt voor ons eten. Dit is altijd rijst, tempeh en tofu. Als je geluk hebt dan nog wat sla, ei of sperziebonen. Soms neemt Mr Zen je tussen de lessen door ineens mee om een nasi of een gado gado te eten. Het eten is heel lekker maar naast een smakkende en rokende Mr Zen smaakt het toch wat minder.

Mr Han is de week dat we er zijn druk bezig met het helpen van zijn schoonfamilie met een verbouwing. Daardoor kan hij ons niet altijd naar een les brengen. Soms gaat één van ons mee en moet de ander thuisblijven. Er is geen wifi in huis dus de boeken die ik mee had waren binnen een paar dagen uit. Daarna ontdekte ik dat er in de dichtstbijzijnde *Alfamart*, 20 minuten lopen, wel wifi was. Dus meestal liep ik daar heen om wat dingen te downloaden om te lezen of te luisteren. 

*

Na iets meer dan een week wordt de verveling ons te veel en gaan we verder met onze reis. Mr Zen en Mr Han brengen ons op de brommer naar het dichtstbijzijnde busstation, wat ongeveer een uur rijden is. Mr Zen was iets te laat dus we rijden keihard. Achterop de brommer denk ik na over afgelopen week. 

Ik voelde me vaak gebruikt. Altijd weer op de foto en je handtekening moeten zetten in het schrift en aan iedereen in de buurt gepresenteerd worden als toch echt weer een buitenlander die met Mr Zen samenwerkt. Of tijdens de lessen, als een ongeïnteresseerde Mr Zen wel altijd wilde dat de les volgens zijn structuur ging en je onderbreek en wat orders gaf als je daar vanaf week. Alleen als hij in slaap gevallen was had je wat vrijheid. Het was verboden te vertellen via welke website we elkaar gevonden hadden. Dan zouden andere dorpelingen hetzelfde kunnen gaan doen en Mr Zen had niet het vertrouwen dat die goede intenties met buitenlanders hebben.

Aan de andere kant probeerde hij vooral te overleven en tegelijk de mensen in zijn dorp iets te helpen. Alles wat hij had, wat heel weinig was, deelde hij met je en hij accepteerde geen enkele vergoeding. Vrijwilligerswerk doen en eerst met een lijst voorwaarden komen over hoe je het zou willen doen is ook geen vrijwilligerswerk meer. 

We komen aan op hetzelfde moment als de bus. Terwijl we gehaast naar binnen gaan zien we hoe Mr Zen nog een sigaretje opsteekt zijn bril rechtzet en ons uitgezwaaid.
