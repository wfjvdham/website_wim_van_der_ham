---
title: Volleybal in Colombia
author: Wim van der Ham
date: '2018-05-28'
categories:
  - artikel
tags:
  - volleybal
  - swammer
slug: volleybal-in-colombia
---



<blockquote>
<p><em>Gescheven voor de Swammer in oktober 2016</em></p>
</blockquote>
<p>Om 8 uur begint de beachvolleybaltraining. Dat is een Colombiaanse 8 uur wat in de praktijk betekent dat je rustig om half negen of later aan kan komen, zonder dat iemand daar ook maar een onvertogen woord over zegt. We beginnen met een uitgebreide warming up. Het is hier als de zon onder is nog steeds minimaal 22 graden, dus voor mij is het ritje in een volle metro genoeg om mijn oksels te doen klotsen. Maar ze houden hier nogal van ingewikkelde en vermoeiende loopoefeningen. En dan hebben ze ook nog de ‘treinta-treinta-treinta’ regel, voor als de bal over het hek vliegt, dat rondom het veld staat en bewaakt wordt door een politieagent met een grote shotgun.</p>
<p>Er zijn in Colombia 5 dingen die je altijd binnen 5 minuten lopen kunt vinden. Een beveiliger, politie agent, militair, of paramilitair met een overdreven groot geweer, een plek waar gedanst kan worden, een kar waar ze gepaneerde drie keer gefrituurde kip met aardappel en een blaadje sla verkopen, TL-verlichting en iemand die iets aan het administreren is.</p>
<p>Als de bal dus over dat hek gaat, dan moet er 30x worden opgedrukt, 30x buikspieren en 30x iets wat ik niet goed kan vertalen maar ik doe maar rugspieren en dat lijkt iedereen prima te vinden. Aangezien hier veel enthousiasme met weinig technische bagage gecombineerd wordt vliegen de ballen om de haverklap over het hek heen. Ik ben nu dan ook zeer goed in opdrukken. Al kwam ik er na een paar trainingen achter dat ze het aantal keer opdrukken net zo punctueel interpreteren als de begin tijd. Dat verklaarde waarom ik steeds veel later dan de rest klaar was.</p>
<p>Na een paar weken meegetraind te hebben veranderde ze de trainingstijden van 8 uur ’s avonds naar 6 uur ’s ochtends, geen grap. Nou vind ik volleybal best wel leuk maar dit werd me toch iets te gortig. In het kader van de integratie dacht ik dat het een goed idee was om volkssport nummer 1 hier te gaan proberen: tejo.</p>
<p>Ik kan me de regels niet meer precies herinneren. Ze hebben het me wel een paar keer uitgelegd, maar ik kwam steeds zo lam van een avond tejo spelen thuis dat ik ze niet heb kunnen onthouden. Wel weet ik dat het een soort combinatie is van stenen in het rond gooien, explosieven en heel veel drinken. Na dit een paar keer gedaan te hebben begon mijn lever zo erg te protesteren dat ik weer opzoek moest naar iets anders.</p>
<p>Dat werd volksactiviteit nummer 1: dansen. En al vind mijn lerares dat mijn heupen wat oxidado (roestig) zijn, en krijg ik wat aangepaste moves omdat ik over het algemeen twee keer zo lang ben als mijn danspartners. Toch bevalt dit mij, en mijn knieen, wel erg goed en ik denk dat ik me hier voorlopig nog wel mee kan vermaken.</p>
<div class="figure">
<img src="/post/2018-05-28-volleybal-in-colombia_files/fotoswammer.png" alt="Hier heb ik waarschijnlijk een groot aantal punten gescoord al is me daar niets van bijgebleven" style="width:80.0%" />
<p class="caption">Hier heb ik waarschijnlijk een groot aantal punten gescoord al is me daar niets van bijgebleven</p>
</div>
