---
title: Golden Rock
author: Wim van der Ham
date: '2018-07-23'
slug: golden-rock
categories:
  - verhaal
tags:
  - Myanmar
---



<p>Naast mijn voet vloeit wat braaksel. Het kan van het meisje voor mij zijn, of haar buurvrouw of haar buurman. We zitten in 7 rijen van 6 opgepropt in een laadbak van een auto. Ik heb zo weinig ruimte dat ik niet normaal kan zitten alleen half geknield. We rijden als een idioot over een bergweg naar boven.</p>
<p>Even later stoppen we. Opgelucht, want juist deze dag heb ik gigantische diarree, begin ik alvast te zoeken naar een wc. Een aantal verkopers van frisdrank beginnen zich rond de auto te verzamelen. De chauffeur stapt uit en ik vraag me af waarom hij de laadbak niet open gaat zetten. In plaats daarvan loopt hij naar een stoel, gaat uitgebreid zitten en steekt een sigaar op. Dan realiseer ik me dat dit waarschijnlijk niet het eindpunt is. Pas als er genoeg mensen frisdrank gekocht hebben gaan we verder.</p>
<p>Als we aankomen rennen sommige mensen naar de vuilnisbak om over hun nek te gaan. Ik ren naar de wc van typisch Aziatisch ontwerp; een gat in de vloer en een grote bak water buiten waar je met een klein bakje uit kan halen wat je nodig hebt. Het kleine bakje is voor mij niet genoeg vandaag. Na mijn explosie binnen moet ik tot twee keer toe extra water halen en tegen de mensen in de rij zeggen dat ze nog even niet naar binnen kunnen.</p>
<p>Daarna begint een lange weg richten een gouden steen op een rand van een heuvel. Het verhaal is dat de steen in balans blijft door een haar van Boeddha. Het is voor Boeddhisten een van de plekken die ze minstens 1 keer in hun leven bezocht moeten hebben. En waar de mannen wat bladgoud op de rots moeten plakken.</p>
<p>Onderweg wordt er een hoop eten en souvenirs verkocht. De mensen die slecht ter been zijn worden door in een stoel door twee mannen op de schouders naar boven gedragen. Er zijn een aantal hotels waarin je de nacht op de berg kan doorbrengen. Uit ervaring weet ik nu dat de meeste goede sanitaire voorziening hebben.</p>
<p>Halverwege de tocht moet je je schoenen uitdoen vanwege de heiligheid van de plek. Ze hebben daar bij het betegelen alleen geen rekening mee gehouden. De stenen zijn namelijk super warm dus vanaf nu is de tocht steeds wat sprintjes trekken naar de volgende plek waar wat schaduw is, of een toilet.</p>
<p>De rots zelf valt me een beetje tegen. Hij is goud, er staan een hoop mannen omheen die er meer goud tegenaan plakken, en hij staat redelijk op het randje. Het enige waar ik wel jaloers op ben is zijn solide, stevige, harde, bolisvormige verschijning.</p>
<div class="figure">
<img src="/post/2018-07-23-golden-rock_files/golden_rock.jpg" />

</div>
